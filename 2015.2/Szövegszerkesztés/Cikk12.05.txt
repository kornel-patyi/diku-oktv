Rövid pályás úszó Eb: Hosszú már a hatodik aranyérmét szerezte

Hosszú Katinka újabb két aranyéremmel gazdagodott a netanyai rövid pályás Európa-bajnokságon, 200 méter vegyesen és 50 háton is diadalmaskodott. A magyar úszónõ hat, a magyar küldöttség tíz aranyéremnél jár.
EZ MÁR FÁJT HOSSZÚNAK
Az elsõ fordulóig bírták a többiek a tempót Hosszúval, aki aztán a pillangóról már majdnem egy testhossz elõnnyel fordult a hátra. Ezután pedig folyamatosan növelte az elõnyét. Mellen némileg visszavett, de végül csaknem egy fél medencehossz fórral a második elõtt, 2:02.53 perces eredménnyel csapott a célba.
Hosszú az ötödik aranyérmét szerezte ezen az Európa-bajnokságon, míg a magyar küldöttség már kilencnél járt a legfényesebb medáliából.

„Ez viszont már fájt... A reggel után éreztem, hogy ez lesz. Mégiscsak a negyedik nap, a testem kezd be-bejelezni. Az idõ amúgy teljesen jó, azaz maga az úszás rendben volt. Még az ötven hátra összekapom magam” – mondta Hosszú a döntõje után.
MINDIG NYER
Hosszú Katinka a második legjobb idõvel jutott az 50 m hát délutáni döntõjébe. A magyar versenyzõ, aki az elõfutamok során a leggyorsabb volt, 26.65 másodperc alatt teljesítette a távot.  
Mégis ez volt az a finálé, amelyben nem számolhattunk azzal, hogy Hosszú biztosan nyer. Pláne, mivel említette, hogy kezd fáradni. Az 50 méteres számok gyakorlatilag egy szempillantás alatt véget érnek, és ez történt most is. Hosszú azonban, ha egy kicsivel is, de gyorsabb volt mindenkinél.
Egyértelmûen õ a kontinensviadal sztárja, most már féltucat aranyéremnél jár. Gyakorlatilag egymaga vezetné az éremtáblát... 
„Na ez az a verseny, amelyben nincs semmi taktika, csak pörkölés. Nem is éreztem semmit, csak mentem, a végén meg kerestem magam a táblán, hogy hányadik is lettem. Nagy boldogság, hogy ez is sikerült... Hatból hat, azért ez nem rossz, ugye?” – mondta Hosszú. 
EZ TÖRTÉNT MÉG AZ USZODÁBAN 
Gyurta Dániel 100 méteres mellúszásban az ötödik helyen végzett.  Az aranyérmet a német Marco Koch szerezte meg.
Szilágyi Liliána a 10. Joó Sára a 12. legjobb idõt úszta a 100 méter pillangó középdöntõjében, így egyikük sem jutott a fináléba.

