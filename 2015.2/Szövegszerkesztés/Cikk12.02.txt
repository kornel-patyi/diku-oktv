Rövid pályás úszó Eb: Hosszú és Bernek is aranyérmes!
A várakozásoknak megfelelõen Hosszú Katinka óriási fölénnyel nyerte meg a nõi 400 m vegyest a netanyai rövid pályás úszó Európa-bajnokságon, délelõtti világcsúcsától kevéssel maradt el. A másodikként célba érõ Jakabos Zsuzsannát kizárták. Férfi 400 méter gyorson Bernek Péter ért elsõként célba, és lett aranyérmes.
HOSSZÚ-ARANY, JAKABOST KIZÁRTÁK 
A délelõtti világcsúcs után Hosszú Katinka délután is erõsen kezdett nõi 400 m vegyesen, már pillangón is csak a német Franziska Hentke tartotta vele a tempót. Százötven méternél már három hossznyi volt Hosszú elõnye, miközben Jakabos Zsuzsanna feljött a második helyre.
Féltávnál Hosszú másfél másodperccel volt a világcsúcs részidõn belül, már ekkor kétség sem fért a gyõzelméhez. Jakabos mellrõl a 3. helyen fordult a gyorsra, a záró úszásnemben visszavette a második helyet, s másodikként csapott célba (4:26.36), ám a futam után kizárták. 
Hosszú több mint félmedencényi elõnnyel úszott, csak a világcsúccsal versenyzett, ám 29 századdal elmaradt délelõtti idejétõl, 4:19.75-tel érte el a falat.
„Jobban esett az úszás, mint reggel. A célba érésnél nem fájt annyira. Mint korábban is mondtam, egy forduló rosszabb, és már más az idõ. Nagy dolognak tartom, hogy egy napon belül kétszer is 4:20 alá kerültem. Hogy próbálom-e bármikor visszafogni magamat? Nem. Mindig próbálom feszegetni a határaimat. Ha délelõtt nem úsztam volna ki magamat teljesen, lehet, hogy arra a világcsúcsra nem lett volna több esélyem. Több vetélytársam is mondta, hogy tisztel azért, amit csinálok, de hogy pontosan mit gondolnak róla, azt nem tudom megmondani” – válaszolt az M4 Sport kérdéseire Hosszú a nap végén. 
„Most jöttem ki a vízbõl, nem tudom, miért zártak ki. Nem úsztam háromszázötven métert, és szerintem nem csináltam semmi szabálytalant, amitõl gyorsabban úsztam volna” – mondta az M4 Sportnak Jakabos, aki elégedett volt a teljesítményével. Utóbb az úszószövetség Facebook-oldalának tájékoztatása alapján kiderült: Jakabos a mellúszó-fordulót követõen három tempót delfinezett (kettõt lehet), emiatt zárták ki. Mivel kizárólag a bírók szava döntött, visszanézés a szabályok szerint nem volt lehetséges, óvni sem volt érdemes.
Hosszú 100 méter háton is vízbe csobbant a középdöntõben, és egyedüliként úszott 57 mp-en belül (56.49), és jutott az elsõ helyen a fináléba. 
BERNEK IS ELSÕ
Hosszúék után közvetlenül jött a férfi 400 gyors, és újabb magyar arany: Bernek Péter nagy csatában gyõzte le a német Paul Biedermannt. A magyar rövid pályás világbajnok 200 méterig a második helyen állt a lengyel Wojciech Wojdak mögött, ám aztán átvette a vezetést. A hajrában Biedermann nagyon erõsen jött fel a középmezõnybõl, ám elsõként – akárcsak egy éve Dohában – Bernek érte el a célt.
„Végig láttam Wojdakot, és kontrolláltam a futamot, még akkor is, amikor a nagy öreg, Biedermann feljött a végén. Az idõm is csak egy másodperccel marad el a tavalyitól, ez jó jel úgy, hogy edzésbõl jöttünk és az olimpiát szem elõtt tartva is. Remélem, tudom még bõvíteni az éremkollekciómat. Biedermann nagy klasszis, kétszázon még nagyobbat fogunk csatázni” – nyilatkozta Bernek az M4 Sportnak.
CSEH REMEK FORMÁBAN
A 30. születésnapját holnap ünneplõ Cseh László könnyedén jutott be a 100 m pillangó döntõjébe. Cseh közel úszott délelõtti országos csúcsához (49.93), de ezúttal nem jutott 50 mp alá (50.10), ám így is megnyerte idõfutamát, és az olasz Matteo Rivolta mögött a második legjobb idõ fûzõdik a nevéhez. 
„A reggeli úszást könnyebbnek éreztem, de összességében elégedett vagyok. Holnap a döntõben legalább egy másodperccel jobbat kell jönnöm” – mondta Cseh az M4 Sportnak.
FÖLDHÁZI A HATODIK
A férfi 200 m hát fináléjában Földházi Dávidért szoríthattunk, a magyar úszó együtt úszott a mezõnnyel, igaz, Radoslaw Kawecki megszorítására senkinek sem volt esélye. Földházi 1:51.61-gyel a hatodik lett.
A nõi 50 m mell középdöntõjében Sebestyén Dalma 31.17-tel futamában a 8. lett, az M4 Sportnak elmondta, örült, hogy továbbjutott a selejtezõbõl, élvezte a délutáni úszást. Összesítésben a 15. helyen végzett.
A nap záró száma a férfi 50 m gyorsúszás váltója volt, amelyben a mieink jól teljesítettek, a Takács Krisztián, Lobanovszkij Maxim, Lavotha Oszkár, Mészáros Márk összeállítású négyes országos rekordot úszott, amellyel a hatodik helyen végzett. Az aranyat az oroszok szerezték meg az olaszok és a fehéroroszok elõtt.

