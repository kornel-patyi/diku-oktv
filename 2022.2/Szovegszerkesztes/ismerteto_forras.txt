2022-es labdarúgó-világbajnokság
Bevezető
A 2022-es labdarúgó-világbajnokság a 22. világbajnokság volt, amelyet a FIFA szervezett a tagországai férfi labdarúgó-válogatottjainak számára. A tornát Katar rendezte, a helyi időjárás miatt a szokásos időszaktól eltérően, november 20. és december 18. között. A rendező országról 2010. december 2-án döntött a Nemzetközi Labdarúgó-szövetség. Ugyanekkor döntöttek a 2018-as labdarúgó-világbajnokság helyszínéről is. A világbajnokság a selejtezőkkel együtt FIFA-rendezvénynek minősült és a FIFA szabályait alkalmazták a lebonyolítás során. Katar még soha nem szerepelt labdarúgó-világbajnokságon. Ez volt az első alkalom, hogy a világbajnokságot egy arab országban tartották, és 2002 óta az első, amelyet Ázsiában. Ez volt az utolsó világbajnokság, amelyen 32 csapat vett részt, 2026-ban 48-ra emelkedik a résztvevők száma. A világbajnokság nyitómérkőzését Katar és Ecuador játszotta, az Al Bayt Stadionban, míg a döntőt 2022. december 18-án rendezték a Loszaíli Nemzeti Stadionban. A címvédő Franciaország volt. A világbajnokságot Argentína nyerte. Az Argentína–Franciaország döntő hosszabbítás után 3–3-ra végződött, majd büntetőkkel a dél-amerikai válogatott nyert 4–2-re.
Helyszínek
A pályázat alatt, 2010 májusában mutatták be a 2022-es vb-re tervezett stadionok látványtervét. Összesen hét új stadiont építettek az eseményre. A stadionok a világbajnokság után kihasználatlanok lettek volna a körülbelül 2 800 000 fős országban, így az a döntés született, hogy a torna befejezése után a lelátók mobilelemeit szétbontják és olyan országoknak adják el, ahol a labdarúgás népszerűsége miatt a stadionok kihasználtak. Ezen országok a megvásárolt elemekből újra tudják építeni a stadionokat.
A legtöbb mérkőzést a Loszaíli Nemzeti Stadionban rendezték, szám szerint tízet, a döntőt is beleértve. Az Al Bayt Stadionban kilenc meccset játszottak. Al-Hor kivételével minden mérkőzést Doha központjától maximum 32 kilométerre tartottak meg. Először a világbajnokságok történetében minden stadionban volt mérkőzés a kieséses szakaszban is.
Katar az alábbi 8 helyszínt jelölte meg a mérkőzések helyszíneiként:
Loszaíli Nemzeti Stadion	al-Bájt Stadion	974 Stadion	al-Tumáma Stadion
6 csoportmérkőzés
1 nyolcaddöntő
1 negyeddöntő
1 elődöntő
döntő
6 csoportmérkőzés
1 nyolcaddöntő
1 negyeddöntő
1 elődöntő
6 csoportmérkőzés
1 nyolcaddöntő
6 csoportmérkőzés
1 nyolcaddöntő
1 negyeddöntő
Halífa Nemzetközi Stadion	Egyetemvárosi Stadion	Amád bin Ali Stadion	El-Dzsanúb Stadion
6 csoportmérkőzés
1 nyolcaddöntő
bronzmérkőzés
6 csoportmérkőzés
1 nyolcaddöntő
1 negyeddöntő
6 csoportmérkőzés
1 nyolcaddöntő
6 csoportmérkőzés
1 nyolcaddöntő
Résztvevők
Csapat	Kvalifikáció módja	Kvalifikáció időpontja	VR 	UR 	Legjobb eredmény
Katar	Rendező	2010. december 2.	1	–	még nem vett részt vb-n
Németország	UEFA, J csoport győztese	2021. október 11.	20	2018	Világbajnok (1954, 1974, 1990, 2014)
Dánia	UEFA, F csoport győztese	2021. október 12.	6	2018	Negyeddöntő (1998)
Brazília	CONMEBOL, 1. helyezett	2021. november 11.	22	2018	Világbajnok (1958, 1962, 1970, 1994, 2002)
Franciaország	UEFA, D csoport győztese	2021. november 13.	16	2018	Világbajnok (1998, 2018)
Belgium	UEFA, E csoport győztese	2021. november 13.	14	2018	Bronzérmes (2018)
Horvátország	UEFA, H csoport győztese	2021. november 14.	6	2018	Ezüstérmes (2018)
Spanyolország	UEFA, B csoport győztese	2021. november 14.	16	2018	Világbajnok (2010)
Szerbia	UEFA, A csoport győztese	2021. november 14.	13	2018	Negyedik hely (1930, 1962)
Anglia	UEFA, I csoport győztese	2021. november 15.	16	2018	Világbajnok (1966)
Svájc	UEFA, C csoport győztese	2021. november 15.	12	2018	Negyeddöntő (1934, 1938, 1954)
Hollandia	UEFA, G csoport győztese	2021. november 16.	11	2014	Ezüstérmes (1974, 1978, 2010)
Argentína	CONMEBOL, 2. helyezett	2021. november 16.	18	2018	Világbajnok (1978, 1986)
Irán	AFC, 3. forduló, A csoport, 1. helyezett	2022. január 27.	6	2018	Csoportkör (1978, 1998, 2006, 2014, 2018)
Dél-Korea	AFC, 3. forduló, A csoport, 2. helyezett	2022. február 1.	11	2018	Negyedik hely (2002)
Japán	AFC, 3. forduló, B csoport, 2. helyezett	2022. március 24.	7	2018	Nyolcaddöntő (2002, 2010, 2018)
Szaúd-Arábia	AFC, 3. forduló, B csoport, 1. helyezett	2022. március 24.	6	2018	Nyolcaddöntő (1994)
Ecuador	CONMEBOL, 4. helyezett	2022. március 24.	4	2014	Nyolcaddöntő (2006)
Uruguay	CONMEBOL, 3. helyezett	2022. március 24.	14	2018	Világbajnok (1930, 1950)
Kanada	CONCACAF, 3. forduló, 1. helyezett	2022. március 27.	2	1986	Csoportkör (1986)
Ghána	CAF, 3. forduló, győztes	2022. március 29.	4	2014	Negyeddöntő (2010)
Szenegál	CAF, 3. forduló, győztes	2022. március 29.	3	2018	Negyeddöntő (2002)
Portugália	UEFA, pótselejtező, C ág győztese	2022. március 29.	8	2018	Bronzérmes (1966)
Lengyelország	UEFA, pótselejtező, B ág győztese	2022. március 29.	9	2018	Bronzérmes (1974, 1982)
Tunézia	CAF, 3. forduló, győztes	2022. március 29.	6	2018	Csoportkör (1978, 1998, 2002, 2006, 2018)
Marokkó	CAF, 3. forduló, győztes	2022. március 29.	6	2018	Nyolcaddöntő (1986)
Kamerun	CAF, 3. forduló, győztes	2022. március 29.	8	2014	Negyeddöntő (1990)
Egyesült Államok	CONCACAF, 3. forduló, 3. helyezett	2022. március 30.	11	2014	Bronzérmes (1930)
Mexikó	CONCACAF, 3. forduló, 2. helyezett	2022. március 30.	17	2018	Negyeddöntő (1970, 1986)
Wales	UEFA, pótselejtező, A ág győztese	2022. június 5.	2	1958	Negyeddöntő (1958)
Ausztrália	Interkontinentális pótselejtező	2022. június 13.	6	2018	Nyolcaddöntő (2006)
Costa Rica	Interkontinentális pótselejtező	2022. június 14.	6	2018	Negyeddöntő (2014)
Végeredmény
Helyezés	Csapat	M 	Gy 	D 	V 	G+ 	G– 	Gk 	P 
1.	 Argentína	7	4	2	1	15	8	7	14
2.	 Franciaország	7	5	1	1	16	8	8	16
3.	 Horvátország	7	2	4	1	8	7	1	10
4.	 Marokkó	7	3	2	2	6	5	1	11
5.	 Hollandia	5	3	2	0	10	4	6	11
6.	 Anglia	5	3	1	1	13	4	9	10
7.	 Brazília	5	3	1	1	8	3	5	10
8.	 Portugália	5	3	0	2	12	6	6	9
9.	 Japán	4	2	1	1	5	4	1	7
10.	 Szenegál	4	2	0	2	5	7	-2	6
11.	 Ausztrália	4	2	0	2	4	6	-2	6
12.	 Svájc	4	2	0	2	5	9	-4	6
13.	 Spanyolország	4	1	2	1	9	3	6	5
14.	 Egyesült Államok	4	1	2	1	3	4	-1	5
15.	 Lengyelország	4	1	1	2	3	5	-2	4
16.	 Dél-Korea	4	1	1	2	5	8	-3	4
17.	 Németország	3	1	1	1	6	5	1	4
18.	 Ecuador	3	1	1	1	4	3	1	4
19.	 Kamerun	3	1	1	1	4	4	0	4
20.	 Uruguay	3	1	1	1	2	2	0	4
21.	 Tunézia	3	1	1	1	1	1	0	4
22.	 Mexikó	3	1	1	1	2	3	-1	4
23.	 Belgium	3	1	1	1	1	2	-1	4
24.	 Ghána	3	1	0	2	5	7	-2	3
25.	 Szaúd-Arábia	3	1	0	2	3	5	-2	3
26.	 Irán	3	1	0	2	4	7	-3	3
27.	 Costa Rica	3	1	0	2	3	11	-8	3
28.	 Dánia	3	0	1	2	1	3	-2	1
29.	 Szerbia	3	0	1	2	5	8	-3	1
30.	 Wales	3	0	1	2	1	6	-5	1
31.	 Kanada	3	0	0	3	2	7	-5	0
32.	 Katar	3	0	0	3	1	7	-6	0
Történelmi események, rekordok
Katar válogatottja először jutott ki a világbajnokságra történetük során. Rendező országként ők az elsők, akik az Ecuador elleni mérkőzésen vereséggel kezdték a tornát. A vb-k történetében először fordult elő, hogy az első gól büntetőből született.
Az Anglia–Irán volt az első tétmérkőzés, ahol a két válogatott találkozott egymással. Ez volt a tornák történetében a második alkalom, amikor kapuscserét kellett végrehajtani (legutóbb ilyen a 2014-es világbajnokságon fordult elő). Ezen a mérkőzésen ítélték meg a tornák történetének leghosszabb hosszabbítását: az első félidő végén 14, míg a második félidő végén 13 perc hosszabbításra került sor, vagyis összesen 27 percet hosszabbított Raphael Claus játékvezető. Jude Bellingham ezen a mérkőzésen szerezte meg első gólját az angol válogatottban és az angol labdarúgás történetének harmadik legfiatalabb vb-résztvevője Michael Owen és Luke Shaw mögött. Marcus Rashford gólja egy csere által a harmadik leggyorsabban szerzett találat a torna történetében, mindössze 49 másodperc kellett a játékosnak, hogy betaláljon. A mérkőzés első félidejében az angolok 366 sikeres passzt hajtottak végre, ami a második legtöbb 1966 óta a tornák történetében (2018-ban Spanyolország 395 sikeres passzt hajtott végre), a másik oldalon pedig Irán hajtotta végre a legkevesebb sikeres passzt (46-ot összesen). Ez lett az iráni válogatott vb-történelmének legsúlyosabb veresége, ezt megelőzően 1978-ban kaptak ki Perutól 4–1-re. Mehdi Taremi lett az iráni válogatott legeredményesebb világbajnoki gólszerzője 2 találattal és a csoportkörök során ő szerezte a legkésőbbi gólt (90+13. perc). 1954 óta ez lett Angliának a legtöbb gólt hozó vb-mérkőzés.
Hollandia és Szenegál válogatottja először találkozott egymással tétmérkőzésen. Ez a mérkőzés volt a hollandok kapusának, a 28 éves Andries Noppertnek a debütálása. A 90+9. percben Davy Klassen szerezte a tornák történetének második legkésőbbi gólját a csoportkörök során. Szenegál története során először szenvedett vereséget az első vb-mérkőzésén. Ez volt Virgil van Dijk első mérkőzése világversenyen.
Wales 1958 után szerepel újra világbajnokságon és Gareth Bale révén 64 év után szerzett ismét gólt vb-mérkőzésen.
Az Argentína–Szaúd-Arábia mérkőzésen Lionel Messi lett az első dél-amerikai játékos, aki 5 egymást követő világbajnokságon is szerepelt. Szaúd-Arábia végett vetett az argentínok 36 mérkőzésig tartó veretlenségi sorozatának. Argentína 1990 óta először vesztette el az első mérkőzését és sorozatban másodjára nem tudta megnyerni azt (2018-ban Izland ellen játszottak döntetlent).
A Dánia–Tunézia mérkőzésen Christian Eriksen 5 gólhelyzetet dolgozott ki, amit korábban senki nem tett meg egy világbajnokságon. Ezenkívül két Brentford FC játékos (Mathias Jensen és Mikkel Damsgaard) szerepelt először együtt a tornák történetében egy mérkőzésen belül.
A mexikói válogatott Lengyelországgal szemben hetedik egymást követő világbajnokságán kezdett veretlenül. Guillermo Ochoa 1930 óta az első mexikói kapus, aki egy mérkőzésen tizenegyest hárított.
Az Ausztrália–Franciaország mérkőzésen 1982 óta a franciák második leggyorsabban kapott gólt kapták Craig Goodwintől. Adrien Rabiot 1998 óta az első francia játékos, aki első debütáló vb-mérkőzésén gólt szerzett és gólpasszt is kiosztott.
Luka Modrić lett az első játékos, aki három évtizedben is pályára lépett világ-, illetve Európa-bajnokságon.
A német válogatott Japán ellen másodszor veszített el úgy egy világbajnoki mérkőzést, hogy még a félidőben nyerésre állt (1978-ban Ausztria ellen volt utoljára ilyen) és 1994 óta az első mérkőzést, amikor megszerezték az első gólt (akkor ez a bolgárok elleni negyeddöntő volt). Japán először nyert vb-mérkőzést úgy, hogy az első félidőben még hátrányban volt. Youssoufa Moukoko 18 évesen és 3 naposan lett a tornák történetének legfiatalabb német játékosa.
Spanyolország Costa Rica ellen (7–0) aratta legnagyobb arányú győzelmét a világbajnokságok történetében (előtte az 1998-as bolgárok elleni 6–1-es mérkőzés volt a legnagyobb arányú). Gavi lett a tornák történetében a harmadik legfiatalabb gólszerző. Spanyolország Dani Olmo révén a hatodik válogatott lett, amelyik 100 világbajnoki góllal rendelkezik az összes tornát figyelembe véve. Ez volt Costa Rica legnagyobb veresége a vb-k történetében.
A belga válogatott Kanada 1–0-ás legyőzésével egymás után a nyolcadik világbajnoki csoportmérkőzését nyerte meg. Erre ezidáig Brazília volt egyedül képes kétszer (1986 és 1994, illetve 2002 és 2010 között).
Lionel Messi, Cristiano Ronaldo és Andres Guardado pályafutása során az ötödik, míg Thomas Müller, Luis Suárez, Luka Modrić, Ángel Di María, Edinson Cavani, Manuel Neuer, Pepe, Sergio Busquets és Hugo Lloris a negyedik világbajnokságán vett részt.
Svájc a Kamerun elleni mérkőzéssel már (1994 óta) a hatodik világbajnokságát nyitotta pontszerzéssel. Kamerun válogatottja a nyolcadik világbajnokságán (afrikai országként ők jutottak ki a legtöbb alkalommal az eseményre) egymás után nyolcadik világbajnoki mérkőzését veszítette el (erre ezidáig Mexikó volt képes, amikor 1930 és 1958 között sorozatban kilenc mérkőzést nem nyert meg). Xherdan Shaqiri lett a második svájci labdarúgó Valon Behrami óta aki négy világbajnokságon szerepelt.
Az Uruguay–Dél-Korea mérkőzés volt a torna negyedik gól nélküli döntetlenje. Ezzel nyolc válogatott kezdett 0–0-val, ami 1982 óta a legtöbb a tornák történetében (akkor az első forduló során 3 mérkőzés zárult gól nélküli döntetlennel). Uruguay a 2014-es torna óta (legutóbb Wayne Rooney talált be az angolok részéről) már az ötödik csoportmérkőzésén (465 percen keresztül) nem kapott gólt ellenfeleitől. Ez volt a vb-k története során az első mérkőzés, amelyen nem volt kaput eltaláló lövés (eddig az 1986-os dán-skót mérkőzésen volt a legkevesebb kaput eltaláló lövés, akkor csak egy darab volt).
A Portugália–Ghána mérkőzésen Cristiano Ronaldo lett az első férfi játékos, aki öt különböző világbajnokságon gólt tudott szerezni. Ezen kívül ő az első labdarúgó, aki összesen tíz nagy tornán (Európa-bajnokság, világbajnokságon) pályára lépett. Emellett az ő gólja volt a portugál válogatott 50. találata a világbajnokságon és ő a második csapatkapitány a világbajnokságok történetében, akinek a mérkőzés időpontjában nem volt klubcsapata (előtte csak a kanadai Bruce Wilson szerepelt így 1986-ban).
Richarlison lett 2014 óta az első brazil játékos, aki egy mérkőzésen (Szerbia ellen) két gólt is szerzett. Ezzel a mérkőzéssel együtt Brazília már 88 éve veretlenül kezdte a világbajnokságokat.
A Szenegál–Katar csoportmérkőzés 78. percében Mohammed Muntari megszerezte Katar első világbajnoki gólját. A világbajnokság történetében először fordul elő, hogy az aktuális Ázsia-, és Afrika-bajnok egymással találkozik (Katar 2019-ben nyerte meg az Ázsia-kupát, míg Szenegál 2022-ben lett az Afrikai nemzetek kupája győztese).
A Hollandia–Ecuador mérkőzésen Enner Valencia lett az első dél-amerikai játékos a világbajnokságok történetében (és a negyedik játékos Eusébio, Paolo Rossi és Oleg Szalenko után), aki hat egymást követő alkalommal is gólt szerzett (a 2014-es vb-szerepléseit is beleszámolva). Továbbá Louis van Gaal kilenc válogatott mérkőzése során, amelyet a kispadon töltött, egyszer se veszített el mérkőzést, tizenegyes párbajokat leszámítva. Azzal, hogy a mérkőzés döntetlen lett, Katar lett az első csapat, ami kiesett a tornáról és az első házigazda, amely mindössze két forduló után biztosan kiesett a világbajnokságról.
Az Anglia–Egyesült Államok mérkőzés (0–0) volt az amerikai csapat első gól nélküli döntetlenje, míg az angol válogatott számára ez volt a 12. ilyen mérkőzés (ez a legtöbb az összes válogatott közül).
Az ausztrál Mitchell Duke Tunézia ellen lőtt gólja volt a torna 50. találata és az első olyan gól, amit egy olyan játékos szerzett, aki egy másodosztályú csapatban játszik.
Franciaország 2006 óta az első európai világbajnoki címvédő, aki kiharcolta a továbbjutást a csoportkörből. Emellett Kylian Mbappé beérte Pelét azzal, hogy ő is 7 gólt szerzett 24 éves kora előtt a világbajnokságokon, illetve utolérte Messit a torna örökranglistáján.
Messi az Argentína–Mexikó mérkőzésen 21. alkalommal lépett pályára a világbajnokságon, ezzel beérve Diego Maradonát. Ezenkívül a játékos nyolcadik találatát szerezte meg a világbajnokságon.
Marokkó 1998 óta a Belgium elleni csoportmérkőzésen nyerte meg első világbajnoki mérkőzését.
A Horvátország–Kanada mérkőzésen a kanadai Alphonso Davies megszerezte a csapat történetének első világbajnoki gólját, ami egyben a torna leggyorsabb gólja is volt, 67 másodperccel a mérkőzés kezdete után találtak be.
Katar lett a világbajnokságok történetében a legrosszabbul teljesítő házigazda, miután az A csoportban nulla ponttal és egy rúgott góllal, illetve hét kapott góllal az utolsó helyen végzett.
Stéphanie Frappart francia játékvezető a Németország–Costa Rica mérkőzésen az első nő lett a világbajnokságok történetében, aki egy mérkőzésen játékvezetői feladatot látott el. Asszisztensei, a brazil Neuza Back és a mexikói Karen Díaz Medina szintén hölgyek voltak, ami szintén újdonság.
A D csoportban Tunézia első alkalommal győzött le egy európai válogatottat (Franciaország) a világbajnokságon. Továbbá Ghána, Szenegál és Marokkó után a negyedik afrikai csapat lett a tornán, amely győzni tudott (a tornák története során ennyi afrikai csapat nem nyert soha). A franciák kapusa, Steve Mandanda 37 évesen és 247 naposan a franciák legidősebb játékosaként lépett pályára a mérkőzésen.
Marokkó lett az első afrikai válogatott, amely 7 pontot szerzett a csoportkörök során és a 21. században először lett egy afrikai csapat a világbajnokság egyik csoportjának győztese. Ezenkívül már 18 afrikai gól esett és 21 pontot szereztek afrikai csapatok az idei tornán, amik rekordok.
Japánnak úgy sikerült legyőznie Spanyolországot, hogy a találkozón csak 18%-os volt a labdabirtoklásuk, ilyen kevés labdabirtoklással még egy csapat sem nyert világbajnoki mérkőzést. Rodri lett az első játékos, aki több mint 200 sikeres passzkísérletet hajtott végre egy mérkőzésen belül (215-ből 204 volt sikeres). Németország úgy esett ki a csoportjából, hogy ők produkálták a torna legtöbb várt gólját, vagy rövidebben xG-jét.
A Portugália–Dél-Korea mérkőzésen António Silva 19 évesen lett a vb-k történetének legfiatalabb portugál kezdőjátékosa. Cristiano Ronaldo pedig az első labdarúgó lett a futballtörténelemben, aki legalább 20 alkalommal lépett pályára Európa- és világbajnokságon is.
Brazília a Kamerun elleni vereség során először kapott ki a világbajnokságok története során afrikai válogatottól és 1998 óta először veszített el csoportmérkőzést (legutóbb Norvégiától szenvedett vereséget). Emellett Brazília az első válogatott lett, aki úgy végzett a csoportja első helyén, hogy a 4 válogatott közül a legkevesebb gólt szerezte.
Szerbia az első válogatott lett, aki a csoport utolsó helyén végzett úgy, hogy több gólt szerezett három ellenfelénél.
1994 óta először fordult elő, hogy egy csapat se nyerte meg mindhárom mérkőzését.
Dani Alves 39 évesen és 210 naposan a legidősebb brazil játékos lett a világbajnokságok történetében.
Hollandia az Amerikai Egyesült Államok elleni mérkőzést követően már sorozatban 20 találkozón nem kapott ki Európán kívüli válogatottól.
Kylian Mbappé lett az első játékos, aki 24 éves kora előtt 9 gólt lőtt a világbajnokságokon.
Ivan Perišić a tizedik gólját szerezte meg nagy tornákon, amivel ő lett a horvátok legsikeresebb góllövője, megelőzve Davor Šukert.
Neymar, Pelé és Ronaldo után a harmadik brazil játékos lett, aki három különböző világbajnokságon is gólt szerez.
Marokkó Spanyolország legyőzésével a válogatott történetében először jutott a negyeddöntőbe.
2022. december 9-én először esett meg az 1980-as évek óta, hogy egy nap két mérkőzés is büntetőkkel dőlt el.
Ezen a tornán először jutott afrikai és arab ország válogatottja az elődöntőbe.
Ez a harmadik alkalom, hogy az elődöntőbe eljutott egy Európán és Dél-Amerikán kívüli válogatott, az Egyesült Államok (1930) és Dél-Korea (2002) után.
Lionel Messi beállította Lothar Matthäus rekordját a legtöbb pályára lépésért a világbajnokságok történetében.
A döntőben Franciaország összesen hét játékosát cserélte le a 120 perc játékidő alatt (erre a 2x15 perc hosszabbítás, valamint az Adrien Rabiot agyrázkódás-gyanús sérülésénél érvénybe lépő újonnan hozott szabály adott lehetőséget), a 6 argentin cserejátékossal pedig összesen 13 változtatás történt a mérkőzésen. Mindkét adat történelmi rekord.
Kylian Mbappé a második játékos lett, aki egy világbajnoki döntőben 3 gólt lőtt. Az első Geoff Hurst volt, 1966-ban.
Tartalomjegyzék